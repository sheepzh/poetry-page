[
    "",
    "若是会使",
    "我想欲讲出秋天ê白胶香。",
    "会渐渐转红",
    "（掺寡甜蜜，凝淡薄生冷.",
    "亲像爱情ê色彼款）",
    "⠀",
    "若是会使",
    "我想欲讲出冬节ê月光",
    "无咱所想ê遐呢稀微",
    "（挂伫天边恬恬等待",
    "春天ê跤步若来",
    "伊欢喜，是头一个知）",
    "⠀",
    "不而过，我suah拢讲袂出来",
    "嘴底空空，咙喉无法度振动",
    "失去嘴舌ê彼个下哺",
    "我四界向人问路",
    "用倒手比出热情圆箍",
    "用正手划出一幅故乡ê图",
    "只是，阁有厝瓦犹未补",
    "阁有壁纸犹未糊……",
    "⠀",
    "天色反乌，这个国度",
    "怹讲，继续唱寂寞ê恋歌",
    "横直，春天若来亦是无声。",
    "⠀",
    "20040909，妈妈ê生日。我suah渐渐袂记母亲ê语言。"
]